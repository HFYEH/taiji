# 太極拳解

解曰：

身雖動，心貴靜；氣須斂，神宜舒。心為令，氣為旗，神為主帥，身為驅使，刻刻留意，方有所得。先在心，後在身；在身則不知手之舞之，足之蹈之。所謂：“一氣呵成，捨已從人，引進落空，四兩拔千斤”也。

須知一動無有不動，一靜無有不靜，視動猶靜，視靜猶動；內固精神，外示安逸；須要從人，不要由己；從人則活，由己則滯。尚氣者無力，養氣者純剛；彼不動，己不動；彼微動，己先動。

以己依人，務要知己，乃能隨轉隨接；以己粘人，必須知人，乃能不後不先。精神能提得起，則無遲動之虞；粘依能跟得靈，方見落空之妙。
往覆須分陰陽，進退須有轉合；機由己發，力從人借；發勁須上下相隨，乃一往無敵；立身須中正不偏，能八面支撐；靜如山岳，動若江河；邁步如臨淵，運動如抽絲，蓄勁如張弓，發勁如放箭。

行氣如九曲珠，無微不到；運勁如百煉鋼，何堅不摧？形如搏兔之鵠，神如捕鼠之貓，曲中求直，蓄而後發；收即是放，連而不斷。

極柔軟，然後能極堅剛；能粘依，然後能靈活；氣以直養而無害，勁以曲蓄而有餘；漸至物來順應，是亦知止能得矣。