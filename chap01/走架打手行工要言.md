# 走架打手行工要言

昔人云：「能引進落空，能四兩撥千斤；不能引進落空，不能四兩撥千斤。」語甚概括。初學末由領悟，予加數語以解之。俾有志斯技者，得所從入，庶日進有功矣！

欲要引進落空，四兩撥千斤，先要知己知彼；欲要知己知彼，先要捨己從人；欲要捨己從人，先要得機得勢；欲要得機得勢，先要周身一家；欲要周身一家，先要周身無有缺陷；欲要周身無有缺陷，先要神氣鼓盪；欲要神氣鼓盪，先要提起精神，神不外散；欲要神不外散，先要神氣收斂入骨；欲要神氣收斂入骨，先要兩股前節有力，兩肩松開，氣向下沉。勁起於腳根，變換在腿，含蓄在胸，運動在兩肩，主宰在腰。上於兩膊相繫，下於兩胯、兩腿相隨。勁由內換，收便是合，放即是開。靜則俱靜。靜是合，合中寓開；動則俱動，動是開，開中寓合。觸之則旋轉自如，無不得力，才能引進落空，四兩撥千斤。

平日走架，是知己工夫。一動勢，先問自已：周身合上數項不合？少有不合，即速改換。走架所以要慢，不要快。打手，是知人工夫。動靜固是知人，仍是問己。自己要安排得好，人一挨我，我不動彼絲毫，趁勢而入，接定彼勁，彼自跌出。如自己有不得力處，便是雙重未化，要於陰陽開合中求之，所謂「知己知彼，百戰百勝」也！

胞弟啟軒嘗以毬譬之：如置毬於平坦，人莫可攀躋，強臨其上，向前用力——後跌，向後用力，前跌。譬喻甚明，細揣其理，非「捨己從人」、「一身一家」之明證乎？得此一譬，「引進落空」、「四兩撥千金」之理，可盡人而明矣！